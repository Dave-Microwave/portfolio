<main>

<article class="text-article" markdown="1">

<h1 class="h1-border-bottom">Utvärdering av webbplatsers design</h1>

I denna rapport ska tre webbplatser utvärderas, i syfte att undersöka och jämföra webbplatsernas design.

Urval
-----------------------

Jag ska undersöka tre personers webbplatser. Dessa är följande:

- [Gates Notes](https://www.gatesnotes.com/)
- [Sancia Rose](https://www.sanciarose.com/home)
- [Alex Rincón](https://www.alexrincon.com/home)

Jag valde webbplatser från personer som kommer ifrån olika branscher och yrken för att undersöka om deras applikation av designprinciper skiljer sig åt.

Metod
-----------------------

Jag utgår ifrån [grundläggande designprinciper](https://www.canva.com/learn/design-elements-principles/) för att göra min analys.

Resultat
-----------------------

### Gates Notes
Gates Notes är Bill Gates blogg. Syftet med webbplatsen sammanfattar Gates på följande sätt: "Whenever I have the chance, I set aside a few minutes to share what I’m learning here on the Gates Notes". Det är en blogg som fokuserar på forskning och ny teknik, där vanliga inslag är klimatförändringen, medicin och artificiell intelligens.

Jag kan inte komma på ett mer passande ord för att beskriva webbplatsen än [välkammad](https://www.synonymer.se/sv-syn/v%C3%A4lkammad), i ordets alla bemärkelser. Den följer en tydlig symmetrisk rutnätsstruktur och använder sig i stort sett bara av svart och vitt. Raka linjer används i header, footer och i rubiker, vilket gör dem till ett återkommande tema på hela webbplatsen. Varje blogginlägg visas upp med hjälp av en bild, bilderna har dock inget gemensamt tema.

Genom användandet av svart och vitt tillsammans med symmetrin har man skapat en webbplats som ger ett seriöst intryck; samtidigt klarar den av att presentera de varierande bilderna utan att det känns rörigt. Resultatet blir dock onekligen ganska oinspirerat.

![Bill Gates blog](../image/gates.png)

### Sancia Rose
Rose är en illustratör från Storbritannien som använder sin webbplats som en portfölj för att visa upp sina designer och konstverk.

Sancia använder framförallt färg för att få sin webbplats att sticka ut i mängden. Det framgår inte om hon bara skapar bilder som går i rosa och orangea toner eller om hon endast har valt ut alla sina verk med de färgerna, men oavsett vilket så fungerar det bra tillsammans med hennes rosa logga, rosa hover-effekt på länkar och orangea färg på aktiva länkar. Hon använder sig också av textur - loggan ser ut som om den är skriven med en krita.

![Sancia Rose blog](../image/sancia.png)

### Alex Rincón
Rincón är en fotograf som är baserad i Madrid. Hans webbplats är en portfölj som används för att visa upp hans fotografier och företagen som han har arbetat för.

Jag valde denna webbplats för att Alex Rincón verkar vara en person som har bra koll på samtliga designprinciper. Han sammanfattar de flesta med hjälp av sina kreativa fotografier på startsidan. Istället för att designa webbplatsen på ett specifikt sätt låter han bilderna tala för sig själva, vilket är smart eftersom det är just fotografierna som han vill framhäva.

I bilderna kan vi som sagt se lite olika designprinciper, bland annat skala, textur och riktning. Webbplatsen i sig är svart, vit och generellt sett ganska anspråkslös. Den enda färgen (förutom färgerna i bilderna) kommer från färgen man kan se på aktiva länkar i menyn.

![Alex Rincón blog](../image/alex.png)

Analys
-----------------------

Det var intressant att se hur två personer som är väldigt långt ifrån varandra yrkesmässigt - Bill Gates och Alex Rincón - har byggt upp sina webbplatser med nedtonade färger för att kunna tolerera en större mängd varierande fotografier. De applicerar alltså samma designprinciper på sina webbplatser, men i olika syften. Gates vill att webbplatsen ska se städad ut, och att bilderna inte ska skapa ett rörigt intryck, medan Rincón vill visa upp sina fotografier och låta dem ta extra mycket plats. 

Sancia Rose har dock enligt mig den bästa designen eftersom hon inte ställer innehållet och webbplatsen emot varandra - istället flyter allt ihop på ett väldigt snyggt sätt.

Gemensamt för de tre personerna är att de använder respektive webbplats som ett sätt att förstärka och göra reklam för sitt personliga varumärke.

Min design
-----------------------

Jag kommer framförallt fokusera på det mörkare temat här eftersom det är det jag har lagt ned mest tid på.

Min egen webbplats kännetecknas av ett ganska unikt färgschema där tanken var att det skulle baseras på en norrskens-liknande färgpalett. Jag tycker dock att resultatet lutar mer åt någon sorts sci-fi håll... därför ändrade jag också typsnittet så att det skulle passa in i det sammanhanget. Utöver färgvalen är designen ganska fyrkantig och man kan se att den till stor del är baserad på en rutnätsstruktur. 

Jag tror inte att temat gynnar webbplatsens mål (att vara ett portfolio för mig) eftersom det inte ser särskilt seriöst och "business-aktigt" ut, däremot tror jag att man hade kunnat fortsätta på norrskens-temat genom att omarbeta färgpaletten och använda fler ljusa färger, det hade nog kunnat bli snyggt - likt det ljusa temat fast med lite mer vågade färger.

Designprinciper som används är t.ex. färg (komplementfärger) för att förflytta användarens fokus till webbplatsens viktigaste delar (rubriker och navigation). En linje används i footern för att skapa en avdelare mellan footern och webbplatsens huvudsektion. Balans och symmetri används väldigt mycket för att skapa ett organiserat flöde. Grid/rutnät används givetvis på de grid-baserade sidorna.

Designprinciperna är lika för startsidan och undersidorna. Även om jag inte har använt mig av CSS grid på t.ex. startsidan kan man tydligt se att den följer en rutnätsstruktur.

## Uppdateringar

Som jag nämnde tidigare är typsnitt och färg två områden som med fördel skulle kunna uppdateras, men eftersom det hade tagit ganska lång tid för mig att komma på ett helt nytt färgschema och grundläggande design, väljer jag istället att fokusera på mer lågt hängande frukter. Något jag skulle vilja bli bättre på är att skapa "roligare" designer som inte är lika fyrkantiga som min, så jag tänkte ändra på några saker för att ta ett litet steg i den riktningen. OBS: bilderna blir lättare att särskilja om man använder det ljusa temat.

### Startsidan före uppdatering

![Min startsida före uppdatering](../image/startsida-fore.png)

### Startsidan efter uppdatering

![Min startsida efter uppdatering](../image/startsida-efter.png)

### Technologies före uppdatering

![Techonologies-sidan före uppdatering](../image/tech-fore.png)

### Technologies efter uppdatering

![Techonologies-sidan efter uppdatering](../image/tech-efter.png)

Först och främst blev jag nyfiken på att testa "shape-outside: circle(50%);" som det stod om i kurslitteraturen, så jag la in en bild på mig själv och gjorde den rund med hjälp av CImage. Lyckades också få in en ::after-effekt, något som jag länge har vetat om existerar men aldrig testat själv.

Vidare har jag gjort navbar och footer till fullbredd och delat av dem ännu tydligare med hjälp av två olikfärgade linjer. Jag har också justerat bredden på mitt textinnehåll för att det ska bli lättare att läsa. Sedan centrerade jag mina ikoner i footern och tog bort den onödiga texten samt justerade färgen på några "lådor" på technology- och analysis-sidorna. Sist men inte minst tog jag bort "lådan" runt mina rubriker på de sistnämnda sidorna tillsammans med centreringen. Om det blev bättre eller inte är ju subjektivt men jag tycker i alla fall att jag lyckades ta ett litet steg ifrån det väldigt strikta rutnätet som jag tidigare använde mig av.

Författare
-----------------------

David Allert.

</article>
</main>